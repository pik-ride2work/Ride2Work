# Ride2Work – Front-end

### Angular – najważniejsze zalety

Do tworzenia front-endu w aplikacji Ride2Work wybrany został framework Angular w wersji 7. Podczas wyboru rozważane było także użycie biblioteki ReactJS lub JQuery. Zdecydowaną przewagą Angulara jako frameworku jest jednak przejrzystość kodu, gdyż wymusza on na programiście dobre praktyki. Umożliwia bardzo łatwe dzielenie kodu na komponenty, moduły, serwisy itp. Automatycznie dzieli projekt na foldery, tak aby nawet mimo pokaźnych rozmiarów wciąż nie tracił na czytelności.

Zamiast JavaScript'u, Angular stosuje język TypeScript, który jest językiem obiektowym. Co prawda JavaScript oparty na ECMAScript w wersji 6 także pozwala programiście na tworzenie klas, ich możliwości są jednak bardzo ograniczone – nie posiadają choćby podziału na pola prywatne i publiczne. Nowsze wersje JavaScript’u stwarzają również problem zgodności, gdyż nie wszystkie przeglądarki są do nich przystosowane. Pisanie czytelniejszego kodu może wówczas oznaczać, że tworzona aplikacja uruchomi się u niektórych użytkowników nieprawidłowo. Angular posiada natomiast integrację z narzędziem Babel, które to po kompilacji zamienia kod na wspierany przez niemal każdą przeglądarkę.

Kolejną bardzo ważną zaletą Angular’a jest ogromna liczba wszelkich wtyczek, dzięki którym pisanie kodu staje się znacznie przyjemniejsze, szybsze i łatwiejsze. Programista nie musi tworzyć od podstaw standardowych elementów, takich jak dialogi, formularze czy nawet wysuwane boczne menu. Wszystkie z nich są dostępne, a sama ich instalacja sprowadza się do uruchomienia jednej komendy. Należy także nadmienić, że wtyczki do Angulara są często znacznie bardziej rozbudowane niż te do czystego JavaScript’u.

### Używane biblioteki

Sam Angular świetnie nadaje się do zarządzania projektem, utrzymania zgodności z przeglądarkami i tworzenia kodu, jednak jak już wspomniałem, ważną jego częścią są instalowane wtyczki. W projekcie zostało użytych wiele zewnętrznych bibliotek, jednak tylko dwie z nich zasługują na dokładniejszy opis.

Pierwszą z nich jest Material. Jest to biblioteka stworzona przez Google, która oferuje wiele gotowych komponentów do tworzenia aplikacji. Na tle pozostałych, podobnych sobie wtyczek, wyróżnia się wspaniałym wyglądem i działaniem oferowanych elementów. Oferuje między innymi tabele danych, menu górne i boczne, formularze czy wyskakujące powiadomienia. Wszystkie z nich są dostosowane do działania na urządzeniach mobilnych, mogą być w łatwy sposób modyfikowane i są ze sobą spójne estetycznie. Wiele z nich posiada także wyszukane animacje, które do napisania od podstaw byłyby nie lada wyzwaniem. Aplikacja stworzona przy użyciu tej biblioteki prezentuje się bardzo dobrze i za sprawą używania tych komponentów przez samą firmę Google, jej wygląd od razu wydaje się „znajomy”.

Posiadając już zestaw komponentów pozostaje jeszcze umieszczenie ich na stronie. Ułożenie wszystkich elementów w kolumnie nie byłoby pewnie zbyt atrakcyjne dla użytkownika, dlatego w projekcie pojawiła się kolejna wtyczka. Jest nią niezwykle popularny Bootstrap. Posiada on co prawda zestaw gotowych komponentów, tak jak Material, nie są one jednak ani tak atrakcyjne, ani tak rozbudowane. Bootstrap może natomiast pochwalić się najlepszym sposobem układania elementów na stronie. Posiada prosty zestaw klas, które zastępują najczęściej używane style. Są nimi na przykład klasy rozkładające elementy wewnątrz kontenera – pośrodku, na krawędziach lub w różnych odstępach. Bootstrap używa także Media Queries, które zapewniają responsywność aplikacji. Dzięki tym kilku niezwykle przydatnym klasom, etapy tworzenia aplikacji, które niegdyś były największą bolączką programistów, stają się łatwe, szybkie i przyjemne.